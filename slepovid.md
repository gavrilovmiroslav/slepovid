# Slepovid
Piter Vots

----

Za Lisu

Ako ne boli, nismo živi.

----

"Ovo me fascinira najviše od svega: neobična potreba za zamišljanjem šta je, zapravo, stvarno."

  -- Filip Gurevič 

"Umrećeš kao pas ni za šta."

  -- Ernest Hemingvej

----

## Prolog

"Probaj da dodirneš prošlost. Probaj da se nosiš sa proslošću. Nije stvarna. Samo je san."

  -- Ted Bandi


Nije počelo ovde. Ne sa [SCRAMBLERS], niti Roršahom, ne sa Big Benom ili Tezejem, ili sa vampirima. Mnogi bi rekli da je počelo sa [FIREFLIES], ali greše. _Završilo_ se sa svime time.

Za mene, počelo je sa Robertom Peglinom.

Kad sam imao osam godina, on mi je bio najbolji i jedini drugar. Obojica smo bili izgnanici, povezani komplementarnom nesrećom. Moja je bila razvojna. Njegova genetska: nekontrolisan genotip koji mu je predodredio kratkovidost, akne i (kako će se kasnije pokazati) podložnost narkoticima. Roditelji ga nikad nisu optimizovali. Ta nekolicina relikvija iz XX veka što su još uvek verovali u Boga, takođe je verovala da čovek ne treba da pokušava da popravi Njegovo delo. I tako, iako smo obojica _mogli_ biti popravljeni, samo jedan od nas _jeste_.

Stigao sam na igralište i našao Pega kao metu nekolicine dečaka, nekoliko srećnika ispred su ga udarali u glavu, a ostali su se zadovoljili podsmehima i dovicima "polušan" i "poli" dok su čekali svoj red. Gledao sam ga kako diže ruke, skoro kao da okleva, da se sačuva od najgorih udaraca. Mogao sam da vidim njegove misli bolje nego svoje; plašio se da će napadači videti te ruke kao pokušaj _kontre_, da će pročitati to kao prkos i povrediti ga još više. Čak i tad, sa osam ipo godina i bez pola mozga, postajao sam izvanredan posmatrač.

Ali nisam znao šta da radim.

Nisam viđao Pega mnogo u poslednje vreme. Bio sam poprilično siguran da me izbegava. Opet, kad ti je najbolji drug u nevolji, pomažeš, zar ne? Čak i kad su nemoguće šanse-- a koliko bi osmogodišnjaka krenulo protiv šest većih dečaka da izbave druga?-- bar zoveš upomoć. Upozoriš nekoga. _Uradiš nešto._

A ja sam samo stajao tu. Nisam čak ni preterano _želeo_ da mu pomognem.

Nije bilo smisla u tome. Čak i da mi nije najbolji drugar, trebalo je barem da empatišem. Ja sam zadobijao manje otvorenog nasilja nego Peg; moji napadi su držali drugu decu podalje, plašili su _njih_ čak i dok su onesposobljavali _mene_. Opet. Uvrede i dobacivanja mi nisu bila nepoznata, kao ni noga koja bi se niotkuda pojavila da me saplete na putu od tačke A do tačke B. Znam sam kako se sve to osećalo.

Ili sam znao, jednom.

Taj deo mene je odstranjen zajedno sa lošim ožičenjem. Još uvek sam gradio algoritme da to povratim, učeći kroz posmatranje. Čopor uvek ubija najslabije u sebi. Svako dete toliko zna instinktivno. Možda treba da dopustim tom procesu da se desi, da se ne mešam u prirodu. Opet, Pegovi roditelji se nisu mešali u prirodu i do čega ih je to dovelo: imali su sina koji leži na zemlji dok ga gomila projektovanih superdečaka šutira u rebra.

Na kraju, propaganda radi gde empatije ne pomaže. Tada nisam razmišljao koliko posmatrao, nisam zaključivao koliko se _prisećao_-- i to čega sam se sećao su hiljade inspiracionih priča koje hvale onoga ko stane da se bori za malog čoveka.

Podigao sam kamen veličine svoje pesnice i udario dva Pegova napadača preko potiljaka pre nego što je iko znao da sam uopšte tu.

Treći, okrenuvši se ka novoj pretnji, je popio udarac u obraz iza kog je kost čujno krcnula. Sećam se da sam se pitao zašto nisam dobijao nikakav užitak iz tog zvuka, zašto nije značio ništa sem činjenice da treba da se brinem oko jednog manje protivnika.

Ostali su pobegli na prvi znak krvi. Jedan od hrabrijih mi je obećao da sam mrtav, viknuo "_Jebeni zombi!_" preko ramena dok je nestajao iza ćoška.

Tri decenije mi je trebalo da prepoznam ironiju u toj opaski.

Dva neprijatelja su se trzala predamnom. Šutnuo sam jednog u glavu da bi prestao da se mrda, okrenuo se ka drugom. Nešto me je uhvatilo za ruku i zamahnuo sam bez razmišljanja, bez _gledanja_ dok Peg nije uzviknuo i sklonio se van dometa.

"Oh," rekoh. "Izvini."

Jedna od stvari je ležala nepomično. Druga je stenjala i držala glavu i savila se u loptu.

"_Sranje_", ispusti Peg. Krv mu je tekla nezbrinuto iz nosa i niz majicu. Obraz mu je postajao plav i žut. "_Sranje_, sranje, _sranje_..."

Setio sam se šta mogu da kažem. "Jesi u redu?"

"_Sranje_, ti-- mislim, ti _nikad_..." Obrisao je usta. Krv mu se razmazala po nadlanici. "U takvoj smo nevolji."

"Oni su počeli."

"Da ali ti-- mislim, _vidi_ ih."

Stvar koja je stenjala je puzala dalje na sve četiri. Pitao sam se koliko će joj trebati da nađe pojačanje. Pitao sam se da li treba da je ubijem pre toga.

"Ti _nikad_ to ne bi uradio," reče Peg.

Pre operacije, to jest.

Osetio sam nešto tad-- slabo, udaljeno, ali nepogrešivo. Bio sam besan. "Oni su _počeli_--"

Peg je koraknuo unazad, širokih očiju. "Šta _radiš_? Spusti _to_!"

Podigao sam pesnice. Nisam se sećao da sam to uradio. Spustio sam ih. Trebalo mi je nešto vremena za to. Morao sam da gledam svoje sopstvene ruke jedno dugo, dugo vreme.

Kamen je pao, klizav od krvi i blistav.

"Pokušavao sam da ti pomognem." Nisam razumeo kako _on_ to nije razumeo.

"Ti... ti nisi _isti_," Peg reče sa sigurne udaljenosti. "Nisi ni _Siri_ više."

"Jesam. Ne budi glup."

"_Isekli su ti mozak!_"

"Samo pola. Samo zbog ep--"

"_Znam_ da je zbog epilepsije! Misliš da ne znam? Ali ti si bio i u _toj_ polovini-- ili, kao, deo tebe je..." Mučio se sa rečima, sa konceptom iza njih. "A sad si drugačiji! To je kao da su te mama i tata ubili i--"

"Moji mama i tata", rekao sam, odjednom tih, "su mi spasili život. _Umro_ bih."

"Ja mislim da _jesi_ umro", reče moj jedini i najbolji drugar. "Mislim da je _Siri_ umro, pokupili su ga i bacili i ti si sad neki novi klinac koji je, je samo _izrastao_ iz onoga što je ostalo. Nisi _isti_. Od onda, nisi isti."

Još uvek ne znam da li je Peg znao šta govori. Možda mu je mama isključila igru u koju je buljio prethodnih osamnaest sati, gurnula ga napolje da se nadiše svežeg vazduha. Možda, nakon što se u igri borio protiv ljudi izraslih iz mahuna, počeo da ih vidi svuda. Možda.

Ali moglo bi se odbraniti to što je rekao. Sećam se da mi je Helen pričala (i _pričala_) koliko je bilo teško navići se. _Kao da imaš čitavu novu ličnost_, rekla bi, i zašto da ne? Postoji razlog zašto tu operaciju zovu _radikalna_ hemisferektomija: pola mozga izađe, a druga polovina se zgura da radi duplo. Zamisli samo koliko premrežavanja ta jedna usamljena hemisfera treba da prođe dok pokušava da nadoknadi sve. Ispalo je dobro, očigledno. Mozak je fleksibilno parče mesa; trebalo je malo vremena, ali prilagodio se. _Ja_ sam se prilagodio. Opet. Zamisli sve što je moralo da izleti, da se deformiše, da promeni oblik dok su renovacije zgotovljene. Moglo bi se reći da sam bio druga osoba od one pre operacije.

Odrasli su došli posle nekog vremena, naravno. Lekovi su dati, hitna pomoć pozvana. Roditelji razljućeni, diplomatski voleji razmenjeni, ali teško je dići kuku i motiku zbog svoje povređene bebe kad kamere na igralištu iz tri ugla pokazuju tvog malog anđela kako, sa svojih pet drugara, šutira u rebra malog, onesposobljenog dečaka. Moja majka je reciklirala svoje uobičajene žalbe oko problematične dece i odsutnih otaca-- tata je opet bio u drugoj hemisferi-- ali prašina se brzo slegla. Peg i ja smo čak ostali drugari, nakon kratkog odmora koji je obojicu podsetio ograničenih socijalnih prospekta koje dele otpadnici u školskom dvorištu ako se ne drže jedni drugih.

I, preživeo sam i to i milion drugih detinjih iskustava. Odrastao sam i snašao se. Naučio sam da se uklopim. Posmatrao sam, beležio, stvarao algoritme i oponašao odgovarajuća ponašanja. Nije mnogo toga bilo... iskreno, pretpostavljam da je reč. Imao sam prijatelje i neprijatelje, kao svi drugi. Birao sam ih kroz listu ponašanja i situaciju koje sam skupio kroz godine posmatranja.

Možda sam odrastao udaljen ali sam bio i objektivan, i na tome mogu da zahvalim Robertu Peglinu. Njegovo seminalno zapažanje je pokrenulo sve drugo. Dovelo me je do sinteze, osudilo me na susret sa [SCRAMBLERS], spaslo me gore sudbine koja je dokačila Zemlju. Ili bolje, možda, u zavisnosti od tačke gledišta. Ali to-- tačka gledišta je _bitna_: vidim to sad, slep, dok pričam sam sa sobom, zarobljen u kovčegu koji pada duž ivice sunčevog sistema. Vidim to po prvi put od kad me je pretučeni, krvavi drug na detinjem front ubedio da odbacim svoju tačku gledišta.

Možda nije bio u pravu. Možda sam _ja_ bio. Ali to, ta _daljina_-- hronični osećaj da si vanzemaljac među sopstvenom vrstom - možda to i nije tako loše.

Dobro mi je došlo kad su pravi vanzemaljci konačno pozvonili.

## Tezej

"Krv stvara buku." -- Suzan Vega

Zamisli da si Siri Kiton.

Budiš se u agoniji vaskrsenja, dahćeš nakon rekordno dugog napada apneje u snu, posle ukupno sto četdreset dana. Osećaš krv, sirupastu sa dobutaminom i leuenkefalinom, kako se gura kroz arterije posle dugih meseci na čekanju. Telo se _naduvava_ u bolnim inkrementima: krvni sudovi se šire; meso se razdvaja od mesa; rebra pucketaju u ušima iznenadnim, nenaviknutim savijanjem. Zglobovi su ti se ukrutili kroz neupotrebu. Čiča-gliša si, zamrznut u nekom perverznom _rigor vitae_.

Vrištao bi da možeš da dišeš.

Vampiri ovo sve vreme rade, setiš se. Ovo je _normalno_ za njih, to je bio njihov jedinstven način konzervacije resursa. Mogli su da nauče tvoju vrstu nekoliko stvari o odmerenosti, da ih apsurdna averzija ka pravim uglovima nije ubila sa zorom civilizacije. Možda mogu još uvek. Vratili su se, naposle -- vraćeni iz mrtvih vuduom paleogenetike, skrojeni od otpada u genima i koštanoj srži, okupani u krvi sociopata i visoko-funkcionalnih autistika. Jedan od njih vodi ovu misiju. Nekolicina njegovih gena je u tvom telu kako bi i ono moglo da se digne iz mrtvih, ovde, na ivici međuzvezdanog svemira. Niko ne prolazi pored Jupitera bez da postane delom vampir.

Bol počinje da se povlači, bar malo. Pokreneš umetke i pristupiš svojim znacima života: trebaće još koji dugi minut da ti telo krene odgovarati na motorne komande, sati pre nego što bol prođe. Bol je nezaobilazna nuspojava. To je prosto ono što se desi kad stopiš vampirske podrutine u ljudski kod. Tražio si lekove za bol jednom, ali nervni blokeri bilo koje vrste _kompromituju metaboličku reaktivaciju_. Samo izdrži.

Pitaš se da li se ovako osećala i Čelsi, tik pred kraj. Ali to pitanje pokrene celu drugu vrstu bola, pa blokiraš to i koncentrišeš se na guranje života nazad u svoje ekstremitete. Pateći u tišini, pratiš svežu telemetriju.

Misliš: _Ovo ne može biti tačno._

Ako jeste, u pogrešnom si delu univerzuma. Nisi u Kajperovom Pojasu gde pripadaš: visoko si iznad ekliptika i duboko u Oortu, carstvu kometa sa dugim periodama koje posete sunce samo jednom svakih milion ili tako godina. Otišao si u _međuzvezdano_, što znači (pridigneš ka pogledu sistemski sat) da si bio nemrtav nekih osam stotina dana.

Prespavao si alarm za skoro pet godina.

Poklopac kovčega klizi u stranu. U odsjaju na reflektivnoj pregradi preko puta tvoje mahune vidi se dehidrirana plućarica kako samo čeka kišu. Bešike izotoničkog fiziološkog rastvora vise na njenim udovima kao nekakvi nabrekli antiparaziti, sušta suprotnost pijavicama. Sećaš se igli koje su ušle u tebe tik pred san, u vreme kad su ti vene bile nešto više od uvijenih niti sušene govedine.

Spindlova refleksija gleda u njega u mahuni odmah desno od tvog. Njegova faca je podjednako bez krvi i skeletalna kao tvoja. Široke, upale oči tresu se u svojim dupljama dok obnavlja svoje veze, njegov senzorni interfejs tako masivan da su tvoji umetci ništavni u poređenju.

Čuješ kašalj i pomeranje udova van vidokruga, uhvatiš krajičkom oka reflektovan pokret gde se ostali polako bude negde na rubu vidnog polja.

"Šta--" Hrapav glas ti je jedva jači od šapata. "...desil...?"

Spindl namešta vilicu. Kost glasno puca.

"Prevareniii", sikće on.

Nisi ni sreo vanzemaljce još uvek, a oni već trče krugove oko tebe.

---

Uzdigli smo se iz smrti: pet honorarnih leševa, golih, mršavih, jedva sposobnih da se mrdaju čak i bez gravitacije. Ustali smo iz kovčega kao prevremeni moljci istrgnuti iz mahuna, još polovično larva. Bili smo sami i daleko od kuće i mete, i potpuno bespomoćni, i svesno smo morali da se prisetimo: nikad nam ne bi rizikovali živote ovako da nismo bili suštinski bitni.

"Jutro, komisare." Isak Spindl pružio je drhtavu, neosetnu ruku da dohvati haptičku rukavicu u bazi svoje mahune. Odmah do njega, Suzan Džejms je ležala učaurena kao labav, fetalni svežanj, mrmljajući samim sebi. Samo je Amanda Bejts, već obučena i, krckajućih kostiju, ponavljajući sekvencu izometrijskih vežbi, posedovala bilo šta nalik mobilnosti. Svakih tu i tamo, pokušala je da odbije gumenu lopticu o pregradu, ali čak ni ona nije bila dovoljno sposobna da je uhvati kad bi se vratila.

Putovanje nas je otopilo sve do zajedničkog arhetipa. Džejmsini okrugli obrazi i kukovi, Spindlovo visoko čelo i neravna, dugačka šasija -- pa čak i pojačana karboplatinumska cigletina što je Bejtsova zvala telo -- sve to se smežuralo do iste isušene skupine štapića i kostiju. Čak i kosa kao da je nekim čudom izgubila boju za vreme putovanja, iako sam znao da je to nemoguće. Verovatno je samo filtrirala ton neprokrvljene kože ispod. Ipak. Pre-srmtna Džejms je imala prljavo plavu kosu, a Spindlova kosa je bila toliko tamna da bi se mogla nazvati _crnom_. Ono što im je izlazilo iz skalpa sad je meni izgledalo braon kao sasušena morska trava. Bejtsova je bila obrijane glave, ali čak i njene obrve nisu bile zarđale boje koje sam se sećao.

Vratili bismo se u svoje staro stanje kad-tad. Samo dodaj vodu. Ali ako ne znaš kako da gledaš, svi nemrtvi stvarno izgledaju isto.

Ako znaš kako da gledaš, naravno -- ako zaboraviš izgled i gledaš pokret, ignorišeš meso i gledaš _topologiju_ -- nikad ne bi pomešao jednu osobu drugom. Svaki tik na licu je bio podatak, svaka pauza u razgovoru pisala je čitava poglavlja više od reči sa svake strane te pauze. Video sam Džejmine persone kako se rasipaju i srastaju u jednom jedinom treptaju. Spindlovo tiho nepoverenje Amande Bejts vikalo je iz ugla usana dok se smeje. Svaki trzaj fenotipa vrištao je glasno bilo kome ko zna taj jezik.

"Gde--" Džejms graknu, zakašlja se, pokaza jednom mršavom rukom ka Sarastijevom praznom, zjapećem kovčegu na kraju reda.

Spindlove usne slomile su se u mali kez. "Otišao u fab, a? Gleda da mu brod napravi malo zemlje da se zakopa."

"Verovatno priča sa Kapetanom." Bejtseva je disala glasnije nego što je govorila, suvo šuštanje iz cevi koje se još uvek navikavaju na ideju respiracije.

Džejms opet: "Mogao bi to i ovde da radi."

"Mogao bi i da se posere ovde," Spindl je prohripao. "Neke stvari možemo da radimo i sami, a?"

A neke stvari držiš za sebe. Nije baš mnogo standardnih ljudi moglo da ukrsti pogled sa vampirom -- Sarasti, uvek učtiv, izbegavao je kontakt očima iz baš ovog razloga -- ali bilo je drugih površina u njegovoj topologiji, jednako sisarskih i podjednako čitljivih. Ako se povukao iz javnosti, možda je imao razloga. Možda je čuvao tajne.

Naposve, _Tezej_ sigurno jeste.

---

Odveo nas je čitavih petnaest astronomskih jedinica ka odredištu pre nego što ga je nešto uplašilo sa puta. Onda je otklizio severno kao uplašena mačka i počeo da se penje: divlje, goreći tri grava sile niz ekliptik, tri hiljade tona impulsa naspram Njutnovog Prvog. Ispraznio je svoje Pen tenkove, iscedio suptratnu masu, potrošio hiljadu četrdeset dana goriva u par sati. Onda dugo i hladno kotrljanje kroz ambis, godine škrtog računovođstva, potisak svakog antiprotona naspram sile potrebne da se isti proberu iz ništavila. Teleportacija nije magija: Ikarus tok ne bi mogao da nam šalje pravu i celu antimateriju, samo kvantne specifikacije. _Tezej_ je morao da filtrira sirovinu iz svemira, jon po jon. Duge godine je proveo u čistoj inerciji, gutajući svaki atom na koji naiđe. Onda okret; jonizujući laseri upereni u svemir ispred; Busard lopata široko i koči oštro. Težina trilijarde trilijardi protona usporavaju ga i pune mu utrobu, i spljoštavaju nas opet. _Tezej_ je neumoljivo dogorevao sve do minuta kad smo se vaskrsli.

Bilo je lako propratiti sve ove korake; kurs nam je bio u [CONSENSUS] tako da mu bilo ko može pristupiti. Tačno zašto je brod jezdio baš tuda je skroz druga stvar. Nesumnjivo bi se sve pokazalo u post-vas brifingu. Nismo bili prvi brod koji plovi pod plaštom _zapečaćenih naredbi_, i da je trebalo da znamo, znali bismo. Opet, pitao sam se ko je zaključao komunikacioni dnevnik. Kontrola misije, možda. Ili Sarasti. Ili _Tezej_ sam, što se toga tiče. Bilo je lako zaboraviti kvantički AI u samom srcu broda. Toliko je bio diskretan i u pozadini, pazio nas i nosao i prožimao naše postojanje poput nekog nenametljivog Boga, ali kao i svaki Bog, nije odgovarao na pozive.

Sarasti je bio oficijalni posrednik. Kad je brod zapravo pričao, pričao je njemu -- i Sarasti ga je zvao _Kapetan_.

Tako da smo i mi.

---

Dao nam je četiri sata da se povratimo. Trebalo je više od tri samo da se izvučem iz kripte. Dotad mi je mozak pucao većinom svojih sinapsi, iako mi je telo - srčući tečnost kao kakav žedan sunđer - bolelo svakim pokretom i dalje. Zamenio sam istrošene kese elektrolita svežim i krenuo ka krmi.

Petnaest minuta do spina nagore. Pedeset do post-vaskrsnog brifinga. Taman dovoljno vremena za one koji preferiraju san pod gravitacijom da dovuku svoje lične stvari u bubanj i zauzmu svoja 4.4 kvadratna metra prostora na podu.

Gravitacija - ili nekakav centripetalni faksimil toga - meni nije falila. Postavio sam svoj šator u nultoj i koliko god natrag da sam mogao, priljubljen uz desni bok, pokraj šatl dokova. Šator se naduvao kao čir na _Tezejevoj_ kičmi, mali mehur kontrolisane atmosfere u mračnom pećinskom vakuumu ispod njegovog oklopa. Moje lične stvari su bile minimalne; trebalo mi je trideset sekundi da ih nalepim na zid i još trideset da isprogramiram ambijent u šatoru.

Posle toga sam otišao u šetnju. Nakon pet godina, trebala mi je vežba.

Krma je bila najbliža, počeo sam odatle: kod štita koji razdvaja teret od pogona. Jedan jedini osigurani otvor bio je kao plik na sredi pregrade. Iza, servisni tunel kao crv je išao kroz mašineriju koju je bilo najbolje da ljudska ruka ne pipa. Debeli torusni superprovodnik prstena Busardove lopate; lepeza antena iza njega, otvoreni sad kao neuništivi balon sapunice dovoljno velik da sakrije ceo jedan grad, lica okrenutog ka suncu, ne bi li uhvatio najmanje iskre Ikarusovog antimaterijskog snopa. Više štitova je bilo iza toga, onda telematerijski reaktor gde su sirovi vodonik i refinirana informacija proizvodile vatre tri stotine puta toplije od Sunca. Znao sam inkantancije, naravno - pucanje antimaterije, dekonstrukcija, teleportacija kvantnih serijskih brojeva - ali još uvek mi je bilo magično dokle smo stigli. Svima bi ovo bilo magično.

Sem možda Sarastiju.

Oko mene, ista magija je radila na nižim temperaturama i ka manje nestabilnim ciljevima: hrpa odvoda i dispanzera sa svih strana oko pregrade. Nekoliko tih odvoda bi se zadavilo mojom pesnicom, jedan ili dva bi me mogli pojesti celog. _Tezejeva_ fabrikaciona jedinica mogla je da izgradi sve od pribora za ručavanje do kuhinje. Daj joj dovoljno velike zalihe materije i mogla bi izgraditi drugog _Tezeja_, iako u manjim delovima i kroz dug vremenski period. Neki su se pitali da li su mogli izgraditi i drugu posadu, iako smo bili uveravani da je to nemoguće. Čak ni te mašine nisu imale dovoljno delikatne prste da rekonstruišu par trilijardi sinapsi u prostoru ljudske lobanje. Ne još, u svakom slučaju.

Verovao sam im. Nikad nas ne bi poslali potpuno sastavljene da su imali jeftiniju varijantu.

Okrenuo sam se ka napred. Sa glavom naslonjenom na otvor, mogao sam da vidim skoro do _Tezejevog_ pramca, neprekidna vidna linija se nastavila sve do malene tamne mete nekih trideset metara ispred: koncentrični krugovi belog i sivog, otvori centrirani u pregradama, jedne iza drugih, savršeno poravnati. Svi su stajali otvoreni, nonšalantno se protiveći strogim sigurnosnim propisima bivših generacija. Mogli smo ih držati zatvorenim, da smo hteli, da je činilo da se osećamo sigurnije. To je sve što bi radilo, doduše; ne bi popravilo naše empirijske šanse uopšte. U slučaju nevolje, ti otvori bi se zalupili silovito mnogo milisekundi pre nego što bi ljudska čula uopšte shvatila da se alarm aktivirao. Nisu čak bila ni kompjuterski-kontrolisana. _Tezejevi_ delovi su imali _reflekse_.

Odgurnuo sam se od krmnog zida - trznuo se na tegljenje i skupljanje nekorišćenih tetiva - i plutao napred, napuštajući fab u potpunosti. Otvori za ulaz u šatlove, do Skile i Haribde, nakratko su mi prekratili prolaz. Iza njih, kičma se širila u valoviti izduženi cilindar dva metra unakrs i, tad, možda petnaest dugačak. Par merdevina na svakoj strani duž kičme; izdignuti prozori veličine šahta pratili su zidove sa svake strane. Većina njih je gledala u tovar. Nekolicina su bili namenjeni kao vazdušne komore, ako bi iko želeo da siđe pod oklop. Jedan se otvarao pravo u moj šator. Drugi, četiri metr napred, u Bejtsin.

Iz trećeg, samo malo ispred pregrade, Juka Sarasti se spustio ka nama kao veliki, beli pauk.

Da je bio čovek, odmah bih znao šta sam video tu; namirisao bih _ubicu_ po celoj njegovoj topologiji. I ne bih ni mogao da pogađam koliko žrtava ima, toliko mu je osećaj kajanja falilo u opštem afektu. Ubijanje stotine ljudi ne bi napravilo veću mrlju na Sarastijevim površinama nego ubijanje kakvog insekta; sa ovog stvorenja, krivica je klizila kao voda sa voska.

Ali Sarasti nije bio čovek. Sarasti je bio sasvim drugačija životinja, i od njega, sve ove homicidne refrakcije mogle su značiti malo više nego _predator_. Imao je inklinaciju za to, rodio se tome, to da li je ikad i bio takav je bilo nešto što ostaje između njega i Kontrole.

_Možda su ti opraštali_, nisam mu rekao. _Možda je to cena dobrog biznisa. Ipak si kritičan za misiju. Po svemu sudeći, mogao si napraviti dil. Tako si pametan - znaš da te ne bismo vratili u život isprva da nam nisi bio preko potreban. Od dana kad su ti otčepili epruvetu, znao si da imaš prednost._

_Je l' to to, Juka? Spasiš svet, a oni što ti drže uzdu pogledaju u stranu tu i tamo?_

Kao dete, čitao sam priče o predatorima iz džungle koji hipnotišu plen samo pogledom. Tek kad sam sreo Juku Sarastija sam znao kako se taj plen osećao. Ali nije mene gledao sad. Bio je fokusiran na postavljanje sopstvenog šatora, a čak i da me jeste pogledao pravo u oko, ne bih imao šta da vidim sem crnog vizira, omotanog oko cele širine njegove glave, što je nosio u znak poštovanja prema ljudskoj plašljivosti. Ignorisao me je kad sam uhvatio obližnju prečku i prošao pored.

Mogao sam da se zakunem da sam osetio miris živog mesa na njegovom dahu.

Otidoh u bubanj (_bubnjeve_, tehnički; biomedicinski obruč okretao se nezavisno od glavnog). Proleteo sam kroz centar cilindra, nekih šesnaest metara u prečniku. _Tezejevi_ kičmeni nervi prolazili su duž osovine, izložene mreže nervnih završetaka i cevi naspram merdevina na obe strane. Dalje, Spindl i Džejms su sveže završili podizanje sopstvenih šatora na kutcima sa suprotnih strana sveta. Spindl je lebdeo blizu mog ramena, još uvek nag sem rukavica, i mogao sam videti iz načina na koji je pomerao prste da mu je omiljena boja zelena. Usidrio se na jednom od tri stepeništa nidokle što su se nizala oko bubnja: strme, uske stepenice koje su se pele pet vertikalnih metara sa palube u praznilo.

Sledeći otvor je zjapio u sred srede bubnjevog prednjeg zida; cevi i odvodi ulazili su u pregrade sa svake strane. Uhvatio sam se za neku pogodnu prečagu da se usporim - opet suzbijajući bol - i proleteo kroz.

T-spojnica. Kičmeni hodnik nastavljao je napred, a prostor za oblačenje i prednja vazdušna komora bili su kao kakva izraslina sa strane. Nastavio sam napred i našao se licem u lice sa kriptom, punom ogledala i manje od dva metra dubokom. Prazne mahune zjapele su levo, zatvorene su čučale desno. Tako smo nezamenljivi da smo došli sa sopstvenim zamenama. Oni su, naravno, nastavili da spavaju spokojno. Upoznao sam ih troje nazad u treningu. Ako bude sreće, nećemo se ponovo upoznati ni sa kim od njih.

Samo četiri mahune nadesno, doduše. Nema zamene za Sarastija.

Još jedan otvor. Ovaj put, manji. Provlačim se njime i idem do mosta. Spuštena svetla ovde, nem, promenjivi mozaik ikona i alfanumerika iteriraju kroz tamno staklo. Ne toliko most koliko kokpit, i to mali pride. Izronio sam među dve akceleracione stolice, svaki sa svojom potkovicom kontrola i ispisa. Niko nikad nije očekivao da će koristiti ovu sobicu. _Tezej_ je bio savršeno sposoban da se sam stara o sebi, a ako ne bi bio, mi bismo to mogli da radimo iz svojih umetaka, a ako ni to ne možemo, šanse su dobre da smo svakako mrtvi. Opet, za tu malu, minimalnu šansu, ovo je mesto gde bi jedno ili dvoje preživelih došlo da pilotira brod kući ručno jer je sve drugo propalo.

Između prostora za noge dve stolice, inženjeri su uspeli da uguraju još jedan poslednji otvor i hodničak: u obzervacioni mehur na _Tezejevom_ pramcu. Spustio sam ramena (tetive su krcnule i žalile se) i prošao kroz--

--u tamu. Štitnici kao školjka zatvorili su se oko kupole kao par potpuno zatvorenih kapaka. Jedna jedina ikona nežno je svetlela na tačpedu na levoj strani; slabašna svetlost pratila me je iz kičme broda, slabim prstima prelazeći tek osetno po konkavnom okruženju. Kupola se uspostavila u slabim nijansama plave i sive kako su mi se oči navikle. Ustajao vazduh dohvatao me je od pozadi, miris motornog ulja osetio se u mom grlu. Kopče su slabo škljocale na tom povetarcu kao jeftini zvončići.

Pružio sam ruku i dodirnuo kristal: unutrašni sloj od dva, topao vazduh duvan kroz rupu izmedju njih da zaustavi hladnoću. Nepotpuno, neuspelo. Prsti su mi odmah bili hladni.

Svemir je bio iza.
